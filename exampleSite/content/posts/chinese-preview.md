---
title: "[中文] 《长恨歌》"
date: 2017-08-30T01:37:56+08:00
lastmod: 2017-08-30T01:37:56+08:00
draft: false
tags: ["preview", "中文", "tag-1"]
categories: ["中文"]
author: "Wikipedia"

contentCopyright: '<a rel="license noopener" href="https://en.wikipedia.org/wiki/Wikipedia:Text_of_Creative_Commons_Attribution-ShareAlike_3.0_Unported_License" target="_blank">Creative Commons Attribution-ShareAlike License</a>'

---

>《长恨歌》是中国唐朝诗人白居易的一首长篇叙事诗。

# 第一段：贵妃受宠爱

汉皇重色思倾国，御宇多年求不得。杨家有女初长成，养在深闺人未识。

天生丽质难自弃，一朝选在君王侧。回眸一笑百媚生，六宫粉黛无颜色。

春寒赐浴华清池，温泉水滑洗凝脂。侍儿扶起娇无力，始是新承恩泽时。

云鬓花颜金步摇，芙蓉帐暖度春宵。春宵苦短日高起，从此君王不早朝。

承欢侍宴无闲暇，春从春游夜专夜。后宫佳丽三千人，三千宠爱在一身。

金屋妆成娇侍夜，玉楼宴罢醉和春。姊妹弟兄皆列士，可怜光彩生门户。

遂令天下父母心，不重生男重生女。骊宫高处入青云，仙乐风飘处处闻。

缓歌慢舞凝丝竹，尽日君王看不足。渔阳鼙鼓动地来，惊破霓裳羽衣曲。

# 第二段：马嵬惊变

九重城阙烟尘生，千乘万骑西南行。翠华摇摇行复止，西出都门百余里。

六军不发无奈何，宛转蛾眉马前死。花钿委地无人收，翠翘金雀玉搔头。

君王掩面救不得，回看血泪相和流。黄埃散漫风萧索，云栈萦纡登剑阁。

峨嵋山下少人行，旌旗无光日色薄。蜀江水碧蜀山青，圣主朝朝暮暮情。

行宫见月伤心色，夜雨闻铃肠断声。

# 第三段：玄宗皇帝思念

天旋地转回龙驭，到此踌躇不能去。马嵬坡下泥土中，不见玉颜空死处。

君臣相顾尽霑衣，东望都门信马归。归来池苑皆依旧，太液芙蓉未央柳。

芙蓉如面柳如眉，对此如何不泪垂。春风桃李花开日，秋雨梧桐叶落时。

西宫南内多秋草，落叶满阶红不扫。梨园弟子白发新，椒房阿监青娥老。

夕殿萤飞思悄然，孤灯挑尽未成眠。迟迟钟鼓初长夜，耿耿星河欲曙天。

鸳鸯瓦冷霜华重，翡翠衾寒谁与共。悠悠生死别经年，魂魄不曾来入梦。

# 第四段：仙界寻妃

临邛道士鸿都客，能以精诚致魂魄。为感君王辗转思，遂教方士殷勤觅。

排空驭气奔如电，升天入地求之遍。上穷碧落下黄泉，两处茫茫皆不见。

忽闻海上有仙山，山在虚无缥缈间。楼阁玲珑五云起，其中绰约多仙子。

中有一人字太真，雪肤花貌参差是。金阙西厢叩玉扃，转教小玉报双成。

闻道汉家天子使，九华帐里梦魂惊。揽衣推枕起徘徊，珠箔银屏迤逦开。

云髻(鬓?)半偏新睡觉，花冠不整下堂来。风吹仙袂飘飘(飖)举，犹似霓裳羽衣舞。

玉容寂寞泪阑干，梨花一枝春带雨。含情凝睇谢君王，一别音容两渺茫。

昭阳殿里恩爱绝，蓬莱宫中日月长。回头下望人寰处，不见长安见尘雾。

唯将旧物表深情，钿合金钗寄将去。钗留一股合一扇，钗擘黄金合分钿。

但教心似金钿坚，天上人间会相见。临别殷勤重寄词，词中有誓两心知。

七月七日长生殿，夜半无人私语时。在天愿作比翼鸟，在地愿为连理枝。

天长地久有时尽，此恨绵绵无绝期。
